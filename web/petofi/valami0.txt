</p><p>Sajkás vagyok vad, hullámos folyón.<br>
Hullámzik a viz, reng a könnyü sajka,<br>
Reng, mint a bölcső, melyet ráncigál<br>
Szilaj kezekkel a haragvó dajka.<br>
Sors, életemnek haragos dajkája,<br>
Te vagy, ki sajkám ugy hányod-veted,<br>
Ki rám zavartad fergeteg módjára<br>
A csendriasztó szenvedélyeket. </p>

<p>Elfáradtam már, messze még a part?<br>
Mely béfogad révébe;... vagy az örvény?<br>
Mely nyúgodalmat szintugy ad, midőn<br>
Mélyébe ránt, a sajkát összetörvén.<br>
Sem part, sem örvény nincsen még előttem,<br>
Csak hánykódás, csak örökös habok;<br>
Hánykódom egyre a folyó nagy árján...<br>
Ki sem köthetek, meg sem halhatok. </p>

<p>De mily hang ez, mily tulvilági hang,<br>
Mely bévegyűl a habzúgás közé?<br>
Tán szellem, égbe szálló a pokolból,<br>
Hol büntetését már átszenvedé?...<br>
Egy hattyu száll fölöttem magasan,<br>
Az zengi ezt az édes éneket -<br>
Oh lassan szállj és hosszan énekelj,<br>
Haldokló hattyúm, szép emlékezet!... </p>

<p>Nem voltam többé gyermek, s nem valék<br>
Még ifju. Ez az élet legszebb éve,<br>
Mint legszebb perc, midőn a hajnalégről<br>
Az éj kárpitja félig van levéve.<br>
Sötétség volt még egyfelől szivemben,<br>
De másfelől már pirosan kelének,<br>
Mint a közelgő nap szemeiből<br>
Kilőtt sugárok, a vágyak s remények. </p>

<p>Amire vágytam, bírni is reméltem,<br>
S amit reméltem, azt el is nyerém;<br>
Talán azért, mert nem sok volt... egyéb sem,<br>
Mint pihenés egy hű barát ölén.<br>
Hű volt barátom, mert hisz ilyenkor még<br>
Nincsen kikelve a rejtett önérdek,<br>
E mindent elrágó hernyója a<br>
Baráti hűség virágos kertének. </p>

<p>Barátom hű volt; ürítgettem véle<br>
A boldog órák édes poharát,<br>
S a lelkesűlés égi mámorában<br>
Sasként röpültem a világon át.<br>
S amerre szálltam, minden az enyém volt!<br>
A dúsgazdagság bársony pamlagára<br>
Hajtám le főmet, melyet övezett<br>
A dicsőségnek csillagkoronája. </p>

<p>Ily nagyszerűnek álmodám jövőmet,<br>
S már hittem is, hogy ez való, nem álom...<br>
De most egyszerre szívem, melyet a<br>
Világgal tölték meg, tágulni látom:<br>
Szivem tágúla, vagy tán a világ<br>
Kisebbedett? azt nem tudom, de érzém,<br>
Hogy kebelemben hézag támadott,<br>
Hézag, keblemnek legmelegebb részén. </p>

<p>És napról-napra nőttön-nőtt ez ür,<br>
S ez ür miatt nem szállhatott már lelkem,<br>
Félt, hogy mélyébe hull... s nem kelle többé.<br>
Mit eddig olyan lángolón öleltem,<br>
Nem kellett kincs és nem kellett dicsőség.<br>
Mind a kettő oly fénytelen vala!<br>
Oly fénytelen, mint lesz az ég idővel,<br>
Ha elkopik majd csillagfátyola. </p>

<p>Nem kelle semmi, még a jóbarát sem,<br>
Magam magamnak voltam terhire,<br>
S futottam, mint kit rémek serge üldöz,<br>
Az életzajtól messzi-messzire.<br>
Csöndes magányban keresék tanyát,<br>
Sötét erdő völgyébe telepedtem...<br>
Oh e magányban milyen alakok<br>
Lengtek körűlem s szálltak el fölöttem! </p>

<p>Szivembül jöttek e tündéri lények,<br>
Szivemnek nem rég támadt üregébül,<br>
Tündéri lények, milyenekre félig<br>
Emlékezém a szép gyermekregékbül.<br>
"Megálljatok! megálljatok!" kiálték,<br>
"Oh, csak egy álljon meg közűletek,<br>
Csak addig, mig egy csók s egy ölelés tart!"<br>
Nem álltanak meg, mind eltüntenek. </p>

<p>Kerestem őket, és meg nem lelém,<br>
Még csak nyomukra sem akadhaték;<br>
Nyom nélkül jártak, oly könnyűk valának,<br>
Könnyebbek, mint a szellő, mint a lég.<br>
S minél messzebbre távozának tőlem,<br>
Minél homályosabban láttam őket:<br>
Annál dicsőbbek voltak, és szivem<br>
Annál emésztőbb sovárgásban égett. </p>

<p>Szivem sovárgott és én sorvadék,<br>
Társim nevettek a sápadt fiún,<br>
Csak jóbarátom, ő nem nevetett,<br>
Fejét csóválta, búsan, szomorún.<br>
Mi lelt? kérdezte; én nem felelék,<br>
Mert hisz magam sem tudtam, hogy mi lelt.<br>
Szomjas valék s vizet hiába ittam,<br>
Nem enyhité viz a tikkadt kebelt. </p>

<p>S meguntam ezt a földi életet,<br>
Mely elvesztette szépségét szememben.<br>
Föl, föl! mondám, a mennybe! ahová<br>
Fájó szivemnek tündérnépe lebben;<br>
Föl a mennyekbe! ha a léget szívom,<br>
Mit ők színak: tán majd e szomj nem éget...<br>
S ha ott is futnak tőlem? ah, utánok<br>
Keresztülbolygom a nagy mindenséget! - </p>

<p>Fényes tavasz volt. A mezőn szivárvány,<br>
Égő szivárvány százezer virágbul;<br>
De rám oly búsan néztenek... talán<br>
Tudták, hogy elkészűlök a világbul.<br>
A legnagyobb hegy tetejére mentem,<br>
Onnan tekinték föl az ég felé.<br>
Átlátszó kék volt a felhőtlen ég...<br>
Beléláttam... tisztán láttam belé... </p>

<p>Ábránd-alakjaim legszebbike<br>
Ott volt az égben. Ajka mozgott; szinte<br>
Hallottam hívó hangjait... de jól<br>
Láthattam, hogy felém kezével inte.<br>
Megyek! mondám, s a bérc szélére léptem,<br>
Ahol száz ölnyi mélység nyilt alattam.<br>
Már-már ugrám... hátúl egy kéz ragadt meg...<br>
Eszmélet nélkül visszahanyatlottam. </p>

<p>Midőn eszméltem: a dicső alak,<br>
Kit az egekben láttam az imént,<br>
Ott állt mellettem... oh, mit érezék?<br>
Leirhatatlan édes érzeményt!<br>
"Ilyen közel van hát a föld az éghez?"<br>
Zavart elmémmel ekkép gondolkodtam,<br>
"Im a mennyben vagyok szép angyalomnál,<br>
S elébb egy perccel még a földön voltam." </p>

<p>Ezt gondolám, de szólni nem tudék,<br>
Avvagy talán nem mertem szólani,<br>
Félvén, hogy majd ha ajkam megnyitom,<br>
Keblemből a menny ki fog szállani,<br>
És megragadtam angyalom kezét,<br>
Hogy el ne tűnjék tőlem újolag,<br>
És derekát átövezé karom,<br>
Átövezé, mint egy égő szalag. </p>

<p>S merőn szemléltem fényes arculatját.<br>
Most is csodálom, hogy szemem világa<br>
El nem veszett e földöntúli fénytől,<br>
Midőn benéztem szeme csillagába.<br>
Sötétkék csillag volt az ő szeme,<br>
És szemöldöke fekete szivárvány,<br>
S vállán ugy úsztak barna fürtei,<br>
Miként az éj egy rózsatenger árján. </p>

<p>Meg mertem végre nyitni ajkamat,<br>
S beszéltem üdvről, angyalokrul, égről.<br>
Nagyon homályosan beszélheték,<br>
Mert ő nem értett semmit e beszédből.<br>
"Én lyány vagyok," szólt, "földi lyány, nem
angyal;<br>
Ahol vagyunk, ez a föld, nem az ég,<br>
S te itt a mélybe estél volna, ámde<br>
Én mentésedre még jókor jövék." </p>

<p>"Legyünk tehát a földön," válaszoltam,<br>
"Földön vagy égen, az mindegy nekem,<br>
Csak oldaladnál, kedves oldaladnál;<br>
Hisz ahol te vagy, ott az én egem.<br>
De űlj le mellém, s engedd, hogy karom<br>
Szorosabban fűzhessen át, o engedd!<br>
Úgyis sajátom vagy, tulajdonom,<br>
Mert téged az én képzetem teremtett." </p>

<p>Leültünk ott a szikla tetején<br>
S beszélgeténk. Kérdezte: ki vagyok?<br>
"Egy bús sohajtás voltam eddig," szólék,<br>
"Öledben ím e csókkal meghalok.<br>
Most csókolj vissza, lyányka, hogy legyen<br>
Föltámadásom... - ím, föltámadok,<br>
Mert csókod ért; s ki bú-sohaj valék,<br>
Most a gyönyörnek mosolya vagyok." </p>

<p>Ő megcsókolt. Nem kéreté magát,<br>
Első szavamra ajkamon volt ajka;<br>
E csók! ez ajk!... mért nem váltunk itt kővé?<br>
Hadd függtem volna mindörökre rajta!<br>
E csók, e csók! ez édesb volt a méznél<br>
S az anyatejnél. Csak ezóta élek;<br>
Midőn elcsattant e csók ajkamon,<br>
Érzém, hogy ekkor szállt belém a lélek. </p>

<p>"Tekints körül", szólott a csók után<br>
A lyányka, "látod, milyen változás?<br>
Én nem tudom, honnan, s miként van ez,<br>
De mostan ég és föld egészen más.<br>
Kékebb az ég, sugárosabb a nap,<br>
S e fák alatt itt hűvösebb az árnyék,<br>
S pirosb a rózsa, illatosb a lég...<br>
Ah, mintha csak egy más világban járnék!" </p>

<p>"Más a világ, más, nem olyan, minő volt,"<br>
Feleltem én, "vagy csak mi változánk?<br>
De bármiként van, mit törődünk véle,<br>
Midőn e változás áldás reánk!"<br>
Egymás ölébe így fontuk tovább<br>
Beszélgetésünk rózsakötelét,<br>
S amint eszméltünk szép ábrándjainkból,<br>
Láttuk, hogy a nap már a földre lép. </p>

<p>Alkonyodék. Arany felhőkön szállott<br>
A nap violaszín hegyek mögé.<br>
A messzeségbe nyúló rónaságot,<br>
E száraz tengert, halvány köd födé.<br>
A szikla, melyen állottunk, piroslott<br>
A végsugártól, miként bíbor párna<br>
A trónon. De hisz trón volt ez; mi rajta<br>
A boldogság ifjú királyi párja. </p>

<p>Elbúcsuzánk; nem szóval; szemeinkkel;<br>
S nem szomorúan, oh nem, oly vidáman!<br>
Az éjt úgy néztük, mint a haldokló<br>
A sirt, amelyen túl egy szebb világ van.<br>
Nem ígértük, hogy holnap eljövünk,<br>
De mind a ketten eljövénk hiven,<br>
S így éltük által az egész tavaszt,<br>
Ajk ajakon, kéz kézben, szív sziven. </p>

<p>S így éltük által az egész nyarat.<br>
Minden napunk egy virágszál vala<br>
A bokrétából, melytül illatot nyer<br>
Az istenek olympi asztala.<br>
De e virágok elhervadtanak már;<br>
Mit ér, szemlélnem száraz kelyhöket?<br>
Röpűlj ki e szép kornak édenéből,<br>
Haldokló hattyúm, bús emlékezet! </p>

<p>Eljött az ősz, ez a vad zsarnoka<br>
A természetnek. Kérlelhetlen karja<br>
Letépi a szegény fák levelét,<br>
A földre sujtja, és lábbal tiporja.<br>
Lábbal tiprá boldogságunkat is;<br>
Reánk küldé enyészetes szelét<br>
Elválás képiben, s ez arcainknak<br>
Leszaggatá szép rózsalevelét. </p>

<p>Elváltunk, hogy ne lássuk egymást többé.<br>
Komoly borongó volt az őszi este;<br>
A ködön át a távolból lyánykámat<br>
Könnyes szemem mégegyszer fölkereste,<br>
Aztán futottam, útat nem tekintve,<br>
Arcom, kezem tövistől vérezék...<br>
Futottam árván, mint a hullócsillag,<br>
Melyet magából kilökött az ég. - - </p>

<p>Azóta arcom és kezem begyógyult,<br>
Arcom s kezem, mit tüske sérte meg,<br>
S szivemből is ki vannak irtva már<br>
Az elválástól támadott sebek;<br>
De e sebeknél jobban fáj nekem most,<br>
Jobban fáj az, hogy már-már feledem<br>
Ábrándjaidnak édes üdvességét,<br>
Oh tündérálom, első szerelem! </p>

<p>Szalkszentmárton, 1846. február 20.</p>
