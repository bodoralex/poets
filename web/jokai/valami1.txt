<p>Párduczos apák! és minden párducz nélkül<br>
Megszületett fiak, tekintsetek széllyel.<br>
A kik itt laktok a boldog Kanahánban,<br>
Mely, mint mondják, egykor folyott mézzel, téjjel.<br>
- Bizony mézzel, téjjel!</p>
<p>Be sok ékes város, be sok csinos helység<br>
Emelkedett e szép darab földön szerte.<br>
A hány palota van, ha azt megolvasnák:<br>
Fölmenne a száma talán százezerre:<br>
- Bizony százezerre.</p>
<p>Várat is épiténk, a mennyi csak kellett.<br>
Igen sok nem jó már, csupán kisértetnek.<br>
A mi pedig megvan, roszul kamatozik,<br>
Mert haszonbért tőle nem igen fizetnek -<br>
- Bizony nem fizetnek.</p>
<p>Épiténk odakinn, jó Pest város végén,<br>
Nagyszerű palotát, szép tágas termekkel;<br>
Katonát növelő iskolának valót,<br>
Mintha azt a magyar nem tudná, hogyan kell?<br>
- Bizony tudja, hogy kell!</p>
<p>Városnak, megyének van mindenütt háza,<br>
Nem jó, ha a törvény az ég alatt lenne,<br>
Megáznék, megfáznék, ellopnák, vagy épen<br>
Hozzátennének - és kár történnék benne.<br>
- Bizony nem jó lenne.</p>
<p>Mulatságra való házunk is van már sok.<br>
Szinházak, táncztermek, lovarkör, sercsarnok,<br>
Külön épületet kaptak a lovak is.<br>
(Elismerjük róluk, hogy ők nemes barmok)<br>
- Bizony nemes barmok.</p>
<p>Vannak házaik a gonosztevőknek is:<br>
Házgyujtogatónak, gyilkosnak, tolvajnak.<br>
Bár azoknak bokros érdemű lakói<br>
Nem igen örülnek azon, hogy ott vannak,<br>
- Bizony nem ők annak!</p>
<p>Sőt már a bolondok számára is épül<br>
Az országos nagy ház, (el se férnek ebben;<br>
Még mikor csordultig tele lesz bolonddal,<br>
Akkor is odakinn lesznek sokkal többen,<br>
- Bizony sokkal többen).</p>
<p>Boldog, boldogtalan maga ura immár.<br>
Mars, Mercur és Bacchus fel van palotázva,<br>
Bűnösnek, bolondnak van díszes hajléka.<br>
Csak a tudománynak nincsen nálunk háza<br>
- Bizony nincs még háza.</p>
<p>Pedig ez a fegyver! pedig ez a törvény,<br>
Ez nevel jó embert és igaz honpolgárt,<br>
Ez alapja minden nemzet életének<br>
És mégis mindeddig senki sem gondolt rá -<br>
- Bizony nem gondolt rá.</p>
<p>Hogy még sincs otthona, a hová gondterhes<br>
Homlokát lehajtsa, mind e mai napig.<br>
Mások udvarán él, mint valami jött-ment:<br>
Keserű, keserves zsellérségben lakik.<br>
- Bizony csak ugy lakik.</p>
<p>No de majd máskép lesz! Hozzá fogunk végre<br>
S a mit elmulasztánk, azt most helyre ütjük;<br>
Áldozatfillérek milliókká nőnek:<br>
S tudományunk úri házát felépitjük,<br>
- Bizony felépitjük.